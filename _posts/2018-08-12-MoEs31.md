---
layout: post
title: "Некаторыя асаблівасці мовы эсперанта"
author: "Адам Паўлюкавец"
---


## 31. Некаторыя асаблівасці мовы эсперанта

Вы пазнаёміліся з усім, што павінен ведаць чалавек, які хоча свабодна
гаварыць на мове эсперанта, у вобласці граматыкі. Але ў эсперанта, як
і ў кожнай нацыянальнай мове, ёсць свае асаблівасці, якіх, скажам, няма
ў беларускай мове, але якія ёсць у французскай ці наадварот. Таму
неабходна аб некаторых з іх нагадаць тут.

Як і ў беларускай мове, у эсперанта парадак слоў у сказе адвольны. Аднак
трэба памятаць, што ад парадку слоў таксама залежыць зразумеласць,
даходлівасць мовы ў цэлым. Таму неабходна аддаваць перавагу
прамому парадку слоў у сказе — дзейнік, выказнік, іншыя члены
сказа: *Mi promenis kun iu ĉiutage*. — *Я рабіў прагулку з
кім-небудзь штодзень.*

Не перашкаджае паразуменню людзей ужыванне бадай-што толькі акалічнасцей
перад выказнікамі: *ĉiutage mi promenis kun iu* — *штодзень я рабіў
прагулку з кім-небудзь.*

Выклікае парушэнне прамога парадку слоў у сказе і неабходнасць вылучыць
ці падкрэсліць тое ці іншае слова ў сказе або тую ці іншую думку ў
сказаным.

Асаблівасцямі эсперанта, якія вызываюць пэўныя цяжкасці для беларусаў,
з’яўляюцца:

1. Ужыванне артыкля *la* (гл. 8);

2. Абавязковае ўжыванне дзеяслова-звязкі *estas *(гл. 12);

3. Ужыванне вінавальнага склону ў некаторых выпадках, напрыклад, пасля
дзеясловаў з адмоўем не: *не бачыў кнігі* (у беларускай мове родны
склон) — *mi ne vidis libron *(у эсперанта — вінавальны).

4. Ужыванне аднаго адмоўнага слова ў сказах тыпу: *ён не бачыў нікога*
(у беларускай мове два адмоўных словы: не, нікога. На эсперанта: *li
vidis neniun* або *li ne vidis iun ajn;*

5. Ужыванне прыназоўніка *da* замест *de* (гл. 19);

6. Ужыванне зваротнага *si* і ўсіх утвораных форм ад яго;

7. Ужыванне загаднага ладу ў даданых сказах (гл. 12);

8. Ужыванне назоўнага склону замест творнага: *ён стаў настаўнікам*
(творны склон) — *li iĝis instruisto* (назоўны склон); *ён працуе
настаўнікам* (творны склон) — *li laboras kiel instruisto* (назоўны
склон);

9. Немагчымасць ужывання множнага ліку, калі гаворка ідзе аб адным
прадмеце: *unu pantalono* — *адны штаны, du pantalonoj* — *двое
штаноў; unu tondilo* — *адны нажніцы, tri tondiloj* — *трое нажніц;*

10. Немагчымасць ужывання адзіночнага ліку, калі гаворка ідзе аб
прадметах, якіх больш аднаго: *terpomoj* — *бульба, terpomo* —
*бульбіна;*

11. Ужыванне множнага ліку пасля лічэбнікаў са словам «адзін»:
*дваццаць адзін дзень* — *dudek unu tagoj.*

12. Наяўнасць дзеясловаў, якія ў беларускай мове бываюць пераходнымі, а
ў эсперанта — непераходнымі і наадварот. Наяўнасць у эсперанта шэрагу
нейтральных дзеясловаў, гэта значыць такіх дзеясловаў, якія могуць
быць адначасова і пераходнымі і непераходнымі: *helpu min* ці *helpu
al mi* — *дапамажы(це)* *мне!* (гл. 16).

Аднак гэтыя асаблівасці эсперанта не надаюць значных цяжкасцей для тых,
хто распачаў вывучэнне мовы эсперанта. Яны абумоўлены перш за ўсё
шматлікімі выключэннямі і няправільнасцямі, якія існуюць у
нацыянальных мовах, напрыклад у беларускай мове: *ісці на завод,
ісці ў бібліятэку.* Чаму мы ў першым выпадку ўжываем прыназоўнік *на,* а
ў другім — *у,* ніхто не адкажа. У эсперанта ў такіх выпадках ужываецца
адзіны сродак. Бо асноўныя правілы эсперанта — гэта логіка, прастата і
аніякіх выключэнняў!
