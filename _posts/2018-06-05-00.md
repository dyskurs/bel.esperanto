---
title: АД АЎТАРА
layout: post
---
# АД АЎТАРА

Штодзень, раніцай ці вечарам, беручы ў рукі газету, праглядваю
перш-наперш рэкламу. І ў ёй, трэба адзначыць, даволі часта
сустракаю такія абяцанні: «Незалежна ад вашых здольнасцей вы
загаворыце па-англійску праз 2,5 месяцы!» І калі б не быў
рэалістам у жыцці, я б горка шкадаваў: «І чаму я, небарака,
змарнаваў ажно пяць гадоў на вывучэнне французскай і англійскай
моў у Мінскім інстытуце замежных моў, калі на гэта мне хапіла б
усяго пяць месяцаў на звычайных курсах, на якія так гасцінна, хоць
і не надта танна запрашаюць на кожным кроку?!»

І, сапраўды, прачытае іншы раз чалавек такую рэкламу і клюне,
падумаўшы: «А чаму б і не паспрабаваць? Не багі ж гаршкі
абпальваюць!» І, магчыма, паспрабуе. Можа, тыдзень, можа, месяц.
А можа, і ўвесь тэрмін неяк выцягне. І, магчыма, загаворыць. Толькі
загаворыць далёка не кожны жадаючы, ды і то ў межах, вызначаных
праграмай, тэматыкі, граматычнага і слоўнікавага мінімуму, што
нават не дае падстаў сцвярджаць: *I speak English* (я размаўляю
па-англійску). І справа тут не ў здольнасцях чалавека, а перш за ўсё
ў незвычайнай цяжкасці вывучэння моў наогул.

І тым не менш ёсць шмат людзей, якія вельмі хацелі б валодаць хаця б
адной замежнай мовай. Але ж так не стае часу! Ды і тыя ж курсы не
кожнаму дасягальныя. І вось тут хочацца параіць: вывучайце
міжнародную дапаможную мову эсперанта! Мільёны людзей ва
ўсім свеце вывучаюць гэтую надзвычай простую, надзвычай лёгкую для
вывучэння і даволі мілагучную мову. І яшчэ мільёны выкарыстоўваюць яе
ў сваім паўсядзённым жыцці як хобі, як любімы занятак, лістуючыся з
эсперантыстамі краін, якія іх асабліва цікавяць. Вельмі часта,
вывучыўшы эсперанта, яны на гэтым не спыняюцца, а пачынаюць
вывучаць якую-небудзь замежную мову, бо веданне эсперанта
аблягчае вывучэнне той жа англійскай або нямецкай мовы, і
асабліва моў раманскай групы: французскай, іспанскай,
італьянскай.

Прапануючы вам кнігу «Мова эсперанта. Практычны дапаможнік», хачу
адзначыць, што такая кніга на беларускай мове выдаецца ўпершыню.
Яна можа быць выкарыстана для вывучэння эсперанта як самастойна, так
і ў секцыях ці гуртках.

У першым раздзеле «Эсперанта на Беларусі» чытач даведаецца аб
распаўсюджанні эсперанта на Беларусі з пачатку існавання мовы
і да апошняга часу.

Другі раздзел кнігі — асноўны. У ім граматыка эсперанта выкладзена
даступнай нават школьніку мовай. Усе правілы падзелены на
параграфы і пункты, што з’яўляецца дадатковай зручнасцю пры
карыстанні кнігай.

Трэці раздзел «Вучэбныя практыкаванні і тэксты» вызначае характар
кнігі: яна не з’яўляецца падручнікам, а толькі дапаможнікам.
Асобам, якія вывучаюць мову эсперанта самастойна, рэкамендую
працаваць з практыкаваннямі і тэкстамі метадам зваротнага
перакладу: спачатку перакладаеце тэкст з эсперанта на
беларускую мову, а потым (лепш на наступны дзень) з
беларускай на эсперанта і правяраеце правільнасць вашага
перакладу па кнізе. Пажадана, каб гэтак выконвалася адно і тое ж
практыкаванне па некалькі разоў. Такім чынам лягчэй будуць
запамінацца словы і засвойвацца граматычныя правілы на
практыцы.

У чацвёртым раздзеле пададзены паэтычныя творы беларускіх
эсперантыстаў і творы беларускіх паэтаў у перакладзе на
мову эсперанта, большасць з якіх нідзе раней не друкавалася.

Апошні раздзел у кнізе — эсперанта-беларускі слоўнік, у якім пададзены
словы для актыўнага засваення.

Хочацца пажадаць усім, хто возьме ў рукі гэты дапаможнік з мэтай
вывучэння міжнароднай мовы эсперанта, поспехаў.

