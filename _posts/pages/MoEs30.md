---
layout: post
title: "987987987"
author: "Адам Паўлюкавец"
---


## 30. Прынцып дастатковасці і неабходнасці

Правілы словаўтварэння і словаскладання ў эсперанта даволі простыя:
*timi* — *баяцца, timema* — *баязлівы, timemulo* — *баязлівец.* Новыя
словы ўтвораны па правілах і памылкі тут не павінна быць. Аднак
давайце больш уважліва прыгледзімся да новых утвораных намі слоў.
У слове *timema* суфікс *-em-* выконвае сваю лексічную нагрузку. А вось
у слове *timemulo* лексічная нагрузка пераходзіць на суфікс *-ul-,* а
неабходнасць суфікса *-em-* губляецца. І хоць словаўтварэнне
*timemulo* з’яўляецца і лексічна і граматычна правільным і памылкі тут
няма, аднак слова *timulo* карацейшае, а значэнне ў абодвух слоў адно:
*баязлівец.* Гэта значыць, што неабходнасці ў суфіксе *-em- *няма, а
дастаткова толькі суфікса *-ul-.* Вось так і праяўляецца адзін з
асноўных прынцыпаў эсперанта: прынцып неабходнасці і дастатковасці.
Ён і характарызуе ўжывальнасць тых ці іншых слоўных форм. Асабліва гэта
датычыць такіх суфіксаў, як *-ad-, -aĵ-, -ec-.* Вельмі часта
неабходнасць ужывання таго ці іншага суфікса нам падказвае
сам змест: *La bono kaj la belo ĉiam altiras nin. *— *Дабрыня і
прыгажосць заўсёды прыцягваюць нас. Mian atenton altiris ŝia
beleco*. — *Маю ўвагу прыцягнула яе прыгажосць. Post longa laborado oni
devas ripozi*. — *Пасля доўгай працы трэба адпачыць. Post laboro mi
revenas hejmen per aŭtobuso*. — *Пасля працы я вяртаюся дамоў аўтобусам.
Al mi plaĉas via kantado*. — *Мне падабаецца ваша спяванне. Mi volonte
aŭskultus vian novan kanton. — Я б ахвотна паслухаў вашу новую песню.
Bonvolu ripeti la rekantaĵon!* — *Калі ласка, паўтарыце прыпеў. Oni
elektis sinjorinon Marta Fischer prezidanto* (замест: *prezidantino) de
la esperantista klubo*. — *Спадарыню Марту Фішэр абралі прэзідэнтам
клуба эсперантыстаў.*

Зыходзячы з прынцыпу дастатковасці і неабходнасці, трэба перасцерагчы
пачаткоўцаў-эсперантыстаў ад абцяжарвання мовы складанымі формамі
дзеяслова. Напрыклад, навошта гаварыць: *Mi estas leganta* (я
чытаю), калі тое ж самае азначае простае і яснае словазлучэнне *mi
legas?* Зусім іншая справа, калі гэтага патрабуюць акалічнасці ці стыль
мовы аўтара: *mi ne povas tuj veni, mi estas min bananta* — *я не магу
зараз жа прыйсці, я купаюся *(мыюся ў ваннай); падвойнае ўжыванне
паказчыка цяперашняга часу *-a-* (у дапаможным дзеяслове *esti* і
ў галоўным (сэнсавым) дзеяслове *bani sin* дае магчымасць падкрэсліць,
што дзеянне праходзіць менавіта ў гэты самы час.

Такім чынам, мы бачым, што прынцып дастатковасці і неабходнасці
датычыцца не толькі словаўтварэння, але і складаных граматычных
форм. Трэба заўсёды мець на ўвазе, што, чым прасцей будзе пабудаваны
сказ, тым больш зразумелым ён будзе для субяседніка; асабліва гэта
важна таму, што эсперанта для ўсіх людзей свету з’яўляецца мовай не
роднай, а другой, дапаможнай у зносінах з людзьмі іншых
нацыянальнасцей.
